---
Title: My personal story
ID: urn:uuid:895f67fd-bec5-4ead-8eb4-359658435f9d

Draft: true
---

[blockquote]Ik schreef al eens eerder over mijn belevenissen in het dorp Sint Nicolaasga. Vandaag wil ik met jullie kijken naar de rol van het dorpsplein en mijn ervaringen in 'Sint Nyk'.[/blockquote]

Nou ja dorpsplein, ik noem dat maar even voor het gemak omdat dat zo bekend klinkt. Vroeger had elke stad natuurlijk haar centrum waar het gebeurde, of het nu markt was of de onthoofding van iemand. Bij ons was dat in één van de drie kroegen of onder de luifel bij van der Leest, de enige (en nog steeds) kledingwinkel in het dorp.

In Sint Nyk werd niemand onthoofd, het dorpsplein was er eigenlijk ook niet. Een grote parkeerplaats voor de C1000 is hoe ik het centrum mij als eerst herrinner, naast de drie kroegen die daar omheen geposteerd zijn als toneel voor de jaarlijkse Sint Nykster Merke. Die komt er weer aan overigens, de eerste donderdag van september. Meer informatie daarover lees je hier, maar dat terzijde. Nee voor mij heeft dat plein weinig functie gehad buiten die drie dagen per jaar. Wel weet ik nog dat ik op mijn eigen hangplek was, een klein bankje vlak voor de kleine kerk in Sint Nyk, aan de omloop. Wat ben ik daar veel geweest. Dat was voor mij 10 minuten fietsen omdat ik buiten het dorp woonde. Ik heb daar ook veel geleerd, mijn eerste shaggie gedraaid, het eerste pakje sigaretten opgerookt, eerste keer gedronken en dronken geworden. Het leven was een feest.

Ik leerde daar veel, veel van 'het leven' en van dingen die niet mochten, contact maken (met meisjes, spannend!) en wat er allemaal in het dorp speelde. Bijna iedereen kwam daar namelijk wel eens langs. Jammer dat ze dat bankje inmiddels gesloopt hebben, hangjongeren zijn ook daar kennelijk verbannen naar andere plekken. Het kerkje staat er overigens nog steeds. 

Het kerkplein van de Rooms Katholieke kerk kende eenzelfde soort functie in die tijd, elke zondagochtend na de dienst werd er bijgesproken en gekletst, vooral geroddeld over wie er te laat was of wie er niet in de kerk zat. Even later in de kroeg of bij mensen thuis werd dat verhaal rustig herhaald.

Het mooie van dit alles is dat het leek alsof er oneindig tijd was voor al dit soort gesprekken, over vage details en van muggen olifanten maken. Ik genoot daar zelf ook van en heb mezelf daar onbewust op toegelegd in de eerste 18 jaar van mijn leven. Ik was onderdeel van dat dorp, hielp graag (ook twee keer met het bouwen van een praalwagen) en luisterde aandachtig. Alles wat er in het dorp gebeurde, dat wist ik.

Het lijkt wel alsof voor dat sociale gedrag tegenwoordig, zeker in de steden, geen tijd of ruimte meer is. Voor een praatje over (schijnbaar) niets, of een gunst verlenen zonder daar iets voor terug te vragen. Ik meen echt dat we daar met z'n allen meer ons best voor mogen doen. Voor elkaar iets doen, je buurman groeten en weten met wie je te maken hebt. Zodat ik niet om 10 over 6 deze ochtend mijn bed uit moet omdat de buurman van drie verdiepingen lager geluidsoverlast heeft en er van overtuigd is dat wij dat zijn. Maar dat je daar een sms'qje van krijgt en die gewoon kan antwoorden, of dat mensen je tolereren en  het de volgende dag gewoon zeggen.

Het is niet zo moeilijk om even de tijd voor elkaar te nemen, ook al levert dat niet direct iets op. Heerlijk om dan maar gezamenlijk te klagen over het weer en de crisis waar we in leven, in plaats van dat te projecteren op de directe wereld om je heen. Dat zal ongetwijfeld nog gebeuren bij gemeenschappen als bij de kerk en de synagoge. Maar omdat we dat als Nederlanders (waaronder ikzelf) ons geloof al een tijdje kwijt zijn, zijn we misschien ook die 'sense of belonging' kwijt, het er bij horen. Dat leidt tot populisten in elke politieke partij en een zeer korte termijn visie. Populisme, iets waar ze zich op het dorsplein en onder de luifel bij van der Leest, echt niet druk om maken; doe maar normaal.

----

[blockquote]Ja dat ben ik. En zo zijn er velen met mij, die maar niet kunnen stoppen met gamen. Probleem van een generatie, maar dat gaat nog veel verder. Vandaag kijk ik naar drie games die voor mij van grote invloed waren, en inspiratie vormen voor wat ik vandaag de dag zakelijk ook doe.[/blockquote]

Je kan dit blog op twee manieren lezen, vanuit het oogpunt van de gamer, die op zoek is naar "iets nieuws" of vanuit het oogpunt van maker van een game, of wellicht wel gamification. Beide manieren zijn oké, we kunnen tenslotte veel van elkaar leren. Ik probeer drie scenario's te schetsen waar mijn verslaving vandaan komt.

World of Warcraft

Ondanks dit artikel over het afnemen van het aantal World of warcraft spelers, staat de teller daar nog steeds op 9 Miljoen actieve spelers. In mijn hoogtijdagen stond die teller op 16 miljoen, meer World of Warcraft spelers dan er mensen in Nederland zijn.

Even kort de essentie van het spel; je zorgt er voor dat er op een bepaald tijdstip (in mijn geval 19.00 's avonds) 10 of 25 mensen tegelijkertijd online zijn en bereid zijn om de drie of vier uur die daarna plaats vinden, non-stop achter hun computer te blijven zitten, compleet gefocussed, met militaire precisie een strategie uitvoerend. Elk persoon met hun eigen taak en vaak eigen belangen.

De verslavende factor is dat dit teamwork 'loont', en de beloningen die je behaald alleen maar behaald kunnen worden met teamwork. Net als topsport op de Olympische Spelen, is World of Warcraft ook intensief. Er wordt heel erg veel getraind, besproken, beproefd en het loont om er meer tijd in te steken. Het draait er uiteindelijk om hoe goed uitgerust jouw karakter is. Hoe beter uitgerust, hoe beter in staat in zo'n teamomgeving te kunnen excelleren.

Waarom ik verslaafd was? Ik was zowel teamleider als enorm verknocht aan het 'zo goed mogelijk maken' van mijn karakter. Elk uur extra in het spel levert een in verhouding beter karakter op. Met ruim 6000 uur, kan je daarmee wel uitrekenen hoe goed ik was. Nou ja, hoe goed mijn karakter was. Ik schreef ooit al eens een terugblik, die je hier terug vindt.

Diablo 3

Na mijn hele World of Warcraft carriere en het letterlijk fysiek vernietigen daarvan (ondanks dat mijn karakters nog steeds klaar staan om verder te gaan) kwam de maker van World of Warcraft met de aankondiging van een nieuw spel; Diablo 3. Het derde deel van een uitermate boeiend spel.


In het kort; jouw 'held' komt met elke stap een sterker wezen tegen om te verslaan. Dat kan er één of drie zijn, maar soms met 40 of 50 tegelijk. Dat soort momenten zijn fantastisch, een hele kerker vol met beesten volledig met een aantal flinke klappen kapot maken. Het gevoel zo'n sterk karakter te besturen is fenomenaal. De bloedsporen, geluidseffecten en de beloningen (ook hier gaat het om het sterker worden van je karakter) maken het een heerlijk spel om te spelen.

Waar World of Warcraft draait om de interactie en samenwerking met anderen, ben je in Diablo3 (als je dat wil) compleet op jezelf aangewezen. Ik had hier dus niet de noodzaak met anderen te moeten spelen, dus dacht wel van die verslavende factor af te kunnen blijven. Niets is minder waar; ook hier zat al snel tientallen uren in, dagen die voorbij vlogen en voor ik het wist vertoonde ik weer hetzelfde gedrag als in mijn tijd in World of Warcraft. Alles moest wijken voor dit spel, voor het verbeteren van mijn karakter. Voor het veranderen van een paar bits en bytes in een database....

Een leuke anekdote mbt de verslaving vind je in deze video...


Ook Diablo 3 is inmiddels in de archiefkast verdwenen, zonder plannen voor de toekomst.

Simcity social (en casual gaming in het algemeen)

Onder casual gaming versta ik spelletjes die je 'even tussendoor' speel. Even je gedachten op iets anders focussen, even ontspanning tussen werkzaamheden door, even rust nemen. Toch lonkt ook hier gevaar en is een verslaving snel geboren. Één die je ook nog eens flink wat geld kan kosten.

Simcity social is zo'n naar spelletje. Maar ook Bejeweled of farmville zijn van dat soort voorbeelden.

Bij al die spellen is het doel om je vrienden te verslaan een hele grote lokker. Je probeert het toch elke keer wat beter te doen. Bij Farmville en Simcity social is het daarnaast ook nog eens lonend mét je vrienden samen te spelen. De parallel met de les uit World of Warcraft is dan snel getrokken.

Bijkomend 'voordeel' is dat het gratis te spelen is. Het loont alleen om geld te betalen voor meer spelbeurten, een grotere boerderij of het saboteren van je vrienden. Dat soort praktijken zijn erg verslavend en gelukkig zijn al mijn vrienden inmiddels uit Simcity social vertrokken. Dat maakt het een stuk gemakkelijker om niet verder te spelen, tenzij je geld investeert. Letterlijk fysiek geld om obstakels en samenwerkingsopdrachten te vermijden. En het aantal beurten te vergroten. De frustratie neemt namelijk erg toe, op het moment dat je geen 'energie' meer hebt om verder te spelen. Die energie kun je dan voor fysiek geld kopen, in kleine porties (tussen één en drie euro) tot flinke hoeveelheden (tot aan 100 euro). Uit ervaring kan ik je vertellen dat het niet loont dat te kopen.

Volgens de meest recente berichten ligt de omzet van online gaming zo rond de 15 Miljard euro. Ter vergelijking, dat is bijna het dubbele aan wat er aan drankjes en popcorn wordt uitgegeven in de bioscoop op jaarbasis. Dat aantal zal alleen maar stijgen met de komst van meer van dit soort spellen.

Ik probeer er zoveel mogelijk vanaf te blijven, maar zo af en toe lonkt het weer even, het spelen van kleine onschuldige spelletjes, of grotere games. Een xbox staat nog altijd op mijn verlanglijst, vooral omdat je daar specifiek de keuze voor maakt om op te spelen. Niet om een excuus te zoeken, maar de lessen die je er uit kan leren zijn ook waardevol. Kijkend naar de zakelijke wereld bijvoorbeeld; in de ontwikkeling van je eigen interne cultuur en sociale structuur kunnen game elementen erg van waarde zijn. Al was het alleen maar het belonen van je medewerkers, of het geven van een compliment aan een collega. Ik vertel daar graag eens wat meer over, wat zijn jouw ervaringen met gamification eigenlijk?

Photo: Creative Commons@Flickr: Giuseppe Bognanni

----

[blockquote]Ik ben opgegroeid in een klein dorp genaamd Sint Nicolaasga, toen nog een kleine 3000 inwoners groot; in Zuid West Friesland. De afgelopen tien jaar breng ik al buiten Sint Nyk (zo heet het dorp in het Fries) door, maar soms duikt er ineens een gedachte door je hoofd die met die tijd in Sint Nyk te maken heeft.[/blockquote]

Bekend om de kerk en waarschijnlijk het Tsjeukemeer waar het aan ligt, is Sint Nyk voor mij het dorp van school, hangjongere zijn, stacaravans ombouwen tot zuipkeet en de Sint Nykster merke, elk jaar weer reden om drie dagen lang onmogelijk veel bier te drinken en er een groot feest van te maken. Een aantal weken geleden waren we (@spems en ik) uitgenodigd om een bruiloft te bezoeken en dat blijft toch altijd erg leuk. Aanleiding ook om eens terug te kijken.

Ik benijd het dorpsleven namelijk wel; je vangt weinig signalen op van de buitenwereld als je dat niet wilt, de "ons kent ons" cultuur heerst enorm, alle informatie en zaken die spelen binnen dat dorp worden in de kroeg, in de rij bij de supermarkt, op het dorsplein met elkaar gedeeld, en iedereen weet (bijna) alles wat relevant is aan hem of haar. Dat heeft zo zijn voordelen, vaak is korting of elkaar iets gunnen niet zo'n probleem en omdat je van elkaars' bestaan af weet, kom je graag bij elkaar in de winkel of zaak. Dat houdt ook de prijzen bewust laag, erg veel winst maken zou gaan opvallen, te weinig geld verdienen ook. Sociale controle is heel groot, waardoor niemand buiten de boot valt tenzij die daar zelf voor kiest. En het zorgt er ook voor dat sommige keuzes voor je gemaakt worden.

Terug naar nu, een idealistisch "social business" mag je ook beschouwen als een dorp. Het ecosysteem waar een social business in fungeert bestaat uit dezelfde onderdelen die er ook in een dorp zijn, mensen moeten over jou, en met je praten. Je partners en medewerkers kennen een transparante houding en er is een plek om die kennis te delen, net als inwoners van een dorpsgemeenschap op een dorpsplein.

Voor veel bedrijven is dat nu nog Twitter of Facebook waar die conversatie plaats vindt, maar als je kijkt naar nieuwe ontwikkelingen als Glos.si, kunnen we straks ook met gemak die conversatie naar onze eigen websites brengen, naar ons eigen dorpsplein. Het is sowieso handig al eens een kijkje te nemen op het dorpsplein en een gesprek aan te gaan.  Daarnaast moet de deur altijd open staan, om mensen in jouw dorp te helpen, in goede en in minder goede tijden. Even op zoek naar een mooie klus, die ene partner die je wil helpen om je website voor net wat minder geld te onderhouden, dat soort dingen. Wel in alle openheid en transparantie die daarbij geldt.

Vaak gaat het in een dorp allemaal wat gemoedelijker en rustiger aan toe, hoeft alle nieuwigheid van de wereld buiten het dorp niet zo snel mee. Als social business kun je daar wat mij betreft ook gewoon voor kiezen. Je hoeft niet met alle nieuwe ontwikkelingen en trends mee te gaan, zolang je focus ligt op je eigen dienstverlening en product, wordt je dorp vanzelf groter. Zorg er in ieder geval voor dat je organisatie klaar is voor al die nieuwe klanten en dat je regelmatig een update krijgt vanaf de buitenwereld. Nieuwe kleren kocht ik namelijk echt niet bij de lokale kledingwinkel, maar ook gewoon in de grote stad. En de bus die stad en dorp met elkaar verbind, kan ik ook voor jouw bedrijf zijn.

----

[blockquote]Vroeger kreeg je van de slager (je weet wel, die winkel waar ze nog echt vlees verkopen) een plakje worst kado als jonge bezoeker van deze winkel. Het fenomeen is bijna uitgestorven. Wat voor beleving laat jij achter bij jouw gast na een bezoek aan jouw bedrijf? Daar wil ik het vandaag eens over hebben[/blockquote]

Ik weet het nog goed, hoe die slager er uit zag. Ik ruik bijna nog de geur van vers vlees, en weet nog goed hoe ik elke donderdag met mijn moeder naar de slager ging en daar blij als een kind een plakje worst kreeg. Ik moest dan ook altijd dankjewel zeggen. Later kreeg ik bij alle winkels wel iets, de groenteboer, de bakker, ja ook de drogist had al een schaaltje snoepjes klaar staan. Als kind fantastisch, maar ineens was die slager niet meer zo uniek. Toch is het naar mijn idee daar begonnen.

Van 1987 terug naar nu, naar 2012. Wat voor beleving is er nog in winkels? Hoe word ik ontvangen? En is het plakje worst nog onderdeel van de beleving, of is het een verkooptruc? Kijk naar de Albert Heijn, ook daar is het stukje 'ambacht' van het plakje worst en blokje kaas weer terug. Wel volledig als verkooptruc, elke week iets anders wat vers aangeboden wordt en ongetwijfeld in de bonus is. Dat is jammer, de hele beleving is weg. Nu loop ik er gewoon langs om even snel wat te eten, vaak heb je toch trek als je boodschappen aan het doen bent. Gevoelig voor reclame ben ik niet, dus zal ik wat ik eet, ook niet meenemen.

Maar welk gevoel geef jij je gast eigenlijk mee na een bezoek aan jouw bedrijf? Bij mij is dat bezoek vaak virtueel, online. Het enige wat ik daar kan doen, is een fijne website verzorgen, die werkt, leesbaar is, en waar de inhoud hopelijk aansluit bij de wens van mijn bezoeker en ze verleiden een keer een kop koffie met me te komen drinken. Dit artikel over het koppelen van een facebook pagina aan een twitter account bijvoorbeeld, wordt erg veel gelezen. Op basis van Google Analytics is dat goed te zien en kan ik die pagina dan ook inrichten zodat die goed werkt voor de bezoekers. Ze zijn namelijk erg snel vertrokken, het enige wat ze komen doen is die informatie halen. Daar richt ik zo'n blog dan ook goed voor in.

Een bezoek aan mijn kantoor moet het gevoel achterlaten dat mensen zich thuis mogen voelen. Dat social business een persoonlijke ontmoeting is, dat je bij mij thuis komt, en eigenlijk onderdeel bent van mijn persoonlijke leven. Daarmee hoop ik de situatie te creëren dat we er samen achterkomen waar de échte behoefte ligt in jouw bedrijf. Waar de pijnpunten zitten en waar een nieuwe richting of inzicht een startpunt is voor leuker en gaver business doen. Bijvoorbeeld eens nadenken over wat je jouw klanten gratis zou kunnen geven, of wat je eigenlijk van je klanten mag vragen. Ik zou bijvoorbeeld dolgraag de mogelijkheid hebben bij de Albert Heijn álles te kunnen proeven. Niet alleen wat ze zelf aanbieden.

Met welk gevoel verlaat jouw klant je pand? Heb je ze daadwerkelijk met volle bewustheid ontmoet? De tijd genomen elkaar te leren kennen? Een kop echt lekkere koffie neergezet? Niet te lang laten wachten? Hem of haar iets verkocht, of proberen te verkopen, of samen gekeken naar waar de echte oplossing zit? En dan ook de contactgegevens gegeven van de persoon die de echte oplossing heeft? Een social business kijkt niet alleen naar zichzelf. Maar kijkt naar hoe ze het beste kan bijdragen aan de wereld om zich heen. Al was dat maar aan de jongen uit het dorp die elke dag een plakje worst komt halen.


----

Artikel in FONK nr.3 jaar 2011 (arcering als citaat van mij toegevoegd, rest geschreven door Kristian @misterharder Esser)

Ik moet iets bekennen: Pacman heeft mij een schooljaar gekost. Het apparaat (het was echt een enorm apparaat), uitgerust met bijzondere nieuwe geluiden, een vaag beeldscherm en een grote ronde bal aan een stokje in het midden, heeft mij vanaf het begin geïntrigeerd. Ik vroeg me ook altijd af wanneer die rode knop in mijn hand zou blijven zitten, gezien de heftigheid waarmee ik het apparaat wilde temmen. Het kon niet zijn dat een computer beter was dan ik, geen sprake van.



Nu zien we die apparaten als romantische klassiekers, maar destijds was het niet weg te denken uit onze innerlijke digitale evolutie. En Packman was niet de enige; Space Invaders en Frog deden ook mee. Een paar jaar daarvoor was PONG helemaal the shit.

Alle kenmerken waren aanwezig voor een regelrechte verslaving. Heel veel uren frustratie (per muntje betaald) om te streven naar dat ultieme moment van geluk. The next level!




Image via Wikipedia


Het hek was van de dam; generaties zijn via deze spelletjes in aanraking gekomen met computers en langzaam maar zeker werd de weg geëffend voor de computerrevolutie. Wat daarna kwam is inmiddels geschiedenis.
Nu kun je je voorstellen dat het allemaal onschuldig is begonnen; dat er vanaf het begin geen groter doel was. Maar in de loop van de jaren heeft die tak van sport zich bewezen tot een volwassen industrie. Inmiddels betreft het een grotere omvang dan de filmindustrie, maar nog interessanter: ze vinden de weg in de ’serieuze’ wereld.
‘Serious gaming’ is al enige tijd in zicht. Het volwassen deel van deze amusementsindustrie heeft te maken met simulaties, leerprocessen, toekomstvoorspelling. Serious gaming prikkelt de hersenen op plekken waar andere leermethodes niet bij kunnen.
Twintig jaar geleden was het ondenkbaar om games te ontwikkelen voor dit doel. De techniek was niet toereikend en de kosten niet te verantwoorden. Alleen bij NASA kon je zoiets verwachten. Vandaag kan het.
Om het helderder te maken:
Een chirurg moet kilometers maken voordat hij in een echt mensenlichaam gaat snijden. Die ervaring doet hij vaker op door te oefenen op iemand die het helaas niet meer kan navertellen. Serious gaming en simulatie kunnen dit vervangen; sneller, met betere feedback en dus intelligenter. Wat er ook bij komt kijken is dat operatietechnieken steeds evolueren. Een arts aan de andere kant van de wereld kan mij op afstand opereren als ik in het AMC lig. Het mag helder zijn welke arts makkelijker en sneller deze nieuwe technieken kan adapteren.
Een kind leren omgaan met het verkeer doe ik liever op Super Mario Kart dan in de echte wereld. Augmented Reality brillen voegen extra informatie toe aan mijn praktijktraining wanneer ik BMW-automonteur wil worden.
Maar gaming krijgt pas echt een nieuwe dimensie wanneer je contact hebt met je medespeler. We praten hier over ‘Social Gaming’. Bijna alle games hebben vandaag de dag een sociaal component, maar een aantal spant de kroon. Dat zijn spellen waar de meesten van ons niet eens naar willen kijken. Denk bijvoorbeeld aan ‘World of Warcraft’.
Ik heb Kees Romkes (ex-fanatiek gamer en social media-kenner) gevraagd om uit te leggen waar het in dit spel allemaal om draait.
Inmiddels ben ik anderhalf jaar ‘clean’ van World of Warcraft. Een inspiratie- (en frustratie) bron in mijn leven. Ben destijds nog wel eens geconfronteerd met de negatieve kanten; inmiddels weet ik er ook lessen uit te trekken.
Zesduizend uur heeft dit gekost. In deze zesduizend uur heb ik niet eenmaal, maar negen keer de reis gemaakt van begin tot eind. En aan het eind begint het pas. Gemiddeld kost zo’n reis je een dag of 10 tot 15. Een reis omgeven door een verhaal, door een andere manier van spelen en het voldoen aan een onmeetbare beloning in het spel.



Beloning, daar draait het tenslotte allemaal om. In de vorm van een een sterker wapen, magische krachten, zichtbare items, een langer leven of de mogelijkheid om een gevecht langer vol te houden. Dit waar het in het echte leven gaat om waardering, om geld, en om aandacht in de vorm van bijvoorbeeld auto’s, bonussen en complimentjes. De parallellen beginnen zich al af te tekenen …



Welke lessen zijn er te trekken uit zesduizend uur? Welke elementen zijn er nodig om World of Warcraft tot een goed einde te brengen? Een helder doel. Doorzettingsvermogen. Bewustzijn (met 24 mede-spelers met hetzelfde doel op jacht naar bits en bytes is van de gekke). Met deze elementen, en een beetje gevoel voor het spel, kun je het doel behalen.



Voorts is niet alleen tactisch inzicht gewenst, maar ook een ‘sociale omgangsvorm’. De spelers groeperen zich immers in zogenaamde ‘guilds’, elk met hun eigen behoefte. In mijn specifieke geval heb ik het guild opgezet met twee uitgangspunten: het sociale aspect en het ‘hardcore’ aspect, namelijk ‘de beste zijn’. Wederom tekenen zich parallellen af met ‘real life’ …



Het gaat dus onder meer om leiderschap, competenties, passie en vaardigheden.
Bedenk dat een aantal van deze gamers vermoedelijk de toekomstige CEO’s zijn van de grotere organisaties. Hoe denk jij dat ze het aan zullen pakken?
Life is a game.

----

Sommige dingen raken je, maken je weer even bewust van "de roze wolk" waar je op zit. De nieuwe economie, netwerkgeneraties, ex-babyboomers, zelfstandigen, free agents, doen-waar-je-zin-in-hebt, "leven volgens je passie", intricieke motivatie, al dat soort zaken. Been there done that. En dan lees je dit :

Een tweet van @EricMartinS:

Doe niet meer mee met de sekte. #s2m #7di #mindz #inspiration #hetnieuwedenken #foursquare #socialmedia


Even de koe bij de hoorns vatten. Eerste logische reactie van mij is "waarom niet" ? En terwijl ik dit bijna verstuur komt mijn rationele kant naar boven met de vraag "waarom wel" ? Is die "sekte" (a.k.a. de nieuwe wereld) dan zo goed ? Zorgt die voor brood op de plank ? Loopt het daar allemaal... Ik heb het in vorige blogs al eens over sociaal kapitaal gehad en dat is een bijzonder stuk glad ijs om je op te bewegen. Daar betaal je namelijk niet de huur van, maar creëer je wel waarde met de mensen om je heen. Dat is ook wat waard, zeker als het allemaal goed gaat. Dan kan alles, maar wat als je met de oude wereld systemen te maken krijgt ?

De oude wereld
De oude wereld is grijs, bestaat al langer dan een eeuw, werkt met processen, sturing, beleid en dat leid tot hoge omzetten en een behoorlijk efficiënte structuur om in te leven, wonen, werken en, indien je je daar goed in voelt, geluk. Geluk gedefinieerd en afgemeten aan de lengte van je auto en de grootte van je huis. Dat geluk liep een deuk op, 1 van de processen in dat systeem had zijn variabelen niet goed kaders gegeven en liep een "buffer overflow" op en verzorgde de mondiale kredietcrisis zoals we die (h)erkennen.

Ik ben opgevoed in die oude wereld. Wel denken, wel praten over verandering, maar vooral niet doen, althans, niet de verandering doen. Die doet het management wel, die hebben de touwtjes in handen. Dat is de gedachte, maar die voeren het dusdanig top-down in, dat alle vernieuwing en innovatie er wel af is. Prettig, mensen houden nu eenmaal niet van verandering, maar van innovatie en disruptive is geen sprake.

De nieuwe wereld
Door mijn vader troostend genoemd als "de nieuwe hippietijd", wellicht wel de beste metafoor waar we in verkeren. Er wordt veel gesproken over vernieuwing, niet alleen door de geitenwollensokkendragers, maar ook door managers, ondernemers en denkers uit de oude wereld die geloven in die manier van leven, verbinden met mensen en 'werken', als je daar al van mag spreken.. Sociaal, open communiceren, met elkaar, waarde creëren, nieuwe dingen ontplooien, het "oude wereld kapitaal" vergeten en nieuwe innovaties stimuleren.

Waar zit daar het probleem ? Er is geen oud, monetair kapitaal aanwezig om die innovaties tot realiteit om te zetten en we missen daadkracht. In kwalitatief opzicht, we zijn er simpelweg nog met te weinig, maar ook in "common ground", ondanks dat we ongeveer dezelfde visie delen, is veel gestaafd aan individualisme en mist een kritisch geluid. De tweet van @EricMartinS is een eerste stap in die goede richting voor wat betreft het achterlaten van de nieuwe wereld paradigma's en eens kritisch kijken naar waar we dan zo mogelijk in leven.

Want die nieuwe wereld is nog niet zo vruchtbaar, er ontbreekt nog een voedingsbodem en de zon lijkt alleen nog te schijnen. Een regenbui zo af en toe zou goed zijn, naast een duidelijke afbakening van het speelveld zodat ook anderen dat begrijpen.

Bruggenbouwen
Dat is waar ik voor sta en enkelen met mij. Het gedachtegoed uit de nieuwe wereld, meenemen naar de oude wereld en "ergens in het midden" uit komen. Aansluiting vinden bij de nieuwe wereld met media als Twitter (ondanks de mainstream aandacht) FaceBook, Google en Freemium ideeën, gevormd, getoetst en goed bevonden door de oude wereld. Stapje voor stapje die innovatie realiseren. Voorbeelden :

@Kimspinder met haar rol als jonge heldin in de overheidswereld. Waar niemand de energie wil steken in die wereld (dat is misschien wel het laatste waar je wil veranderen) zie bijvoorbeeld ambtenaar20.nl.

@Rvandenhoff en @msijgers (samen met de Seats2meet.com ondernemers) die de oude en nieuwe wereld verrassen en verbinden met bijzondere concepten zoals Seats2Meet.com, MINDZ.com en ook mooie samenwerkingen aan gaan, bijv. met ondergetekende

@Jvdschenk die binnen een opnieuw lastige markt (de autobranche) continu disruptive is en blijft.

En zo zijn er nog vele anderen te noemen. Wel mensen die zaken realiseren, niet alleen kletsen over wat er zou moeten en kunnen veranderen, maar doen. Ook ik begeleid een aantal van dat soort trajecten, die oude wereld problemen oplossen met nieuwe wereld strategieen. Voor @Jopla, maar ook @wikimobinl, @AFASERPSoftware en @cheapcargo. Erg bijzondere bruggen.

Mijn bruggen zijn gebaseerd op het eerder genoemde speelveld, de kaders bepalen samen met de oude wereld om ze een veilig begin te geven. Aangeven welke media geschikt zijn en welke onderdelen van de oude wereld in dat speelveld passen. De oude bedrijfscultuur respecterend en als het een beetje kan disruptive in hun eigen sector. Leuk en tegen een laag bedrag. Gebaseerd op een nieuwe wereld cultuur van waardebepaling achteraf. Bevalt het speelveld je niet, ergens anders experimenteren ? Dan kan je voor niets het oude speelveld verlaten en betaal je minder van de factuur.

Doen. Het meest concrete wat ik kan noemen om verandering te bewerkstelligen en het speelveld van de nieuwe wereld leren begrijpen. Met respect en oog voor "de oude wereld" en hun behoeftes, met visie vanuit een nieuwe wereld. Disruptive en soms shockerend, ongelofelijk soms. @EricMartinS wil dan misschien stoppen met de sekte, maar realiseren zal hij het zeker. Op Twitter of een ander medium, change is coming :)

----

Het knopje ken je inmiddels wel uit facebook, twitter of een ander sociaal netwerk, "wat ben je aan het doen", oftewel "update je status". Toen ik daar laatst even over nadacht na talloze verhalen over "web celebrity" en "beroemdheden" in het algemeen te hebben gehoord, kregen die woorden toch ineens een hele andere lading...

De wereld wordt steeds kleiner, mensen zijn altijd online (daar ben ik er zelf 1 van) en mail, twitter, sms en real life ontmoetingen versterken je onderlinge verbinding. Je kent elkaar, weet van elkaar wat je doet (en weet je het even niet, dan Google je even) en informatie wordt continu uitgewisseld.

Dat leidt, voor velen, tot een afhankelijkheid van die online identiteit. "Nu even niet" is er niet bij, je wil continu op de hoogte blijven en je even terugtrekken, om te reflecteren, kijken waar je mee bezig bent, wie je ook alweer bent, wat je doet en hoe je in de wereld staat. Dat doe je alleen, offline, disconnected. Sociodicted zou je het bijna kunnen noemen, je hebt het gevoel te leven omdat je interacteert met anderen, niet omdat je zelf "bent".

De drang om altijd verbonden te zijn (of in the picture) is beangstigend. Ik kom zelf vanuit een online gamewereld waar "verslaving" aan de orde van de dag is, waar mensen actief bezig zijn zichzelf continu te verbeteren, meer geld willen verdienen, de "beste" zijn, status dus. World of Warcraft, waar ik al eerder over schreef (1,2,3,4), is een fantastische, maar beangstigende game waarin beloning op basis van tijd voorop staat. Met die beloning kan je dan je vrienden weer laten zien dat jij de beste bent, bezig bent met alleen maar gamen en zelfs die inzet (16 uur of meer per dag) wordt door sommigen als "heldenstatus" gezien.... Die gozer is echt goed bezig.... Ik heb er -tot ik een andere uitdaging vond in mijn baan en leven- ruim 6000 uur in zitten...

De afhankelijkheid van die online wereld wordt je weer even heel duidelijk als je even wordt geconfronteerd met de echte wereld, ook daar moeten dingen gebeuren, je ouders die zeuren, een vriendin die je niet of nauwelijks onderhoud, alleen maar omdat die "virtuele" wereld lief is, mooi, je beloond voor kleine dingen en je eigenlijk niets fout kan doen (virtuele dood opheffen is een kleine moeite) en je verbonden houdt, zelfs als je dreigt er uit te vallen. Want het opheffen van je Hyves, WoW of Facebook profiel doe je niet zomaar...

Ook die naieve vorm van positiviteit bestaat binnen virtuele communities zoals twitter, negatieve klaagzangen over je eigen gesteldheid negeer ik, teveel en ik block ze zelfs, want daar ben ik niet naar op zoek. Ik gebruik twitter als informatiekanaal, om nieuwe trends te ontdekken, leuke Events te spotten, maar ik "leef" er niet bewust. Het aantal followers bepaalt niet hoe goed ik twitter, hoe "beroemd" ik ben of dat iemand mij wel moet geloven, maar ik post kennelijk leuke content, die ik steeds meer verschuif naar relevante inhoud voor mijn werk, en niet meer zozeer prive als ik het eerst gebruikte. Dat doe ik dan weer liever offline, echte verbinding is niet besteed aan online contact, daarvoor heb je energie en fysiek contact nodig.

Maar ja.... Iedereen wil wel eens beroemd zijn, "in the picture", "top of the foodchain", hoe je het maar wil noemen. Niet zo gek dat twitterdiensten als paddestoelen uit de grond vliegen, garanties geven op tig extra followers, je bereik proberen te vergroten... Die status, macht, is synoniem aan streven naar meer en meer geld in de "echte wereld". Zorgbarend als je het mij vraagt... Dus twitter, haal die followercounts enzo maar weg, dat bevordert het medium misschien nog eens !

Om weer even terug te gaan naar de echte wereld, de muziekindustrie is een fascinerend drama wat zich nog steeds niet hervormd heeft tot wat het kan zijn. Waarom die mensen zoveel geld uitbetaald krijgen, hebben ze dat dan echt nodig ? Is dat de reden dat we krampachtig proberen sites als thepiratebay en zelfs youtube (boo!ma) de nek om te draaien ? Muzikanten, ga weer eens doen waar je goed in bent, wat je leuk vindt en stop die fascinatie voor het relatieve grote geld. Want daar werken we met z'n allen allang niet meer naartoe. Deel je muziek, liefst gratis, en verdien je geld met optredens, in contact treden met je "Stakeholders" en blijf vooral jezelf (en niet een marketinginstrument)

Status update dus... Waarom Twitter jij ? Doe je dat ook om weer even in the picture te komen ? Even de belangrijkste persoon in je netwerk te zijn ? Of heb je andere motieven ? Ik ben benieuwd !!

----

Tsja en dan is het weer zover, Blizzard (misschien wel de Apple onder de gamesproducenten) kondigde vrijdag de 3e uitbreiding aan voor het immens populaire spel World of Warcraft aan. Hoe ik daar 6000 uur in "verloren" ben kan je teruglezen in mijn vorige blogs (1,2,3) (over mijn leven in dat spel), maar een aankondiging van deze vorm doet me toch even denken aan hoe het was, waarom ik terug zou komen en waar ik enthousiast van wordt, niet over de nieuwe features, maar over de gevolgen. Wil je meer weten over de features ? Lees dan even dit bericht op dutch cowboys.

Het jargon die ik hier gebruik is overigens terug te vinden door te klikken op de linkjes.

De vorige uitbreiding (wrath of the lich king) heeft me niet zoveel geboeid, ik ben veel bezig geweest met andere zaken, een verhuizing naar Utrecht, het opbouwen van een nieuw netwerk en niet te vergeten het verzamelen van kennis en het toepassen daarvan bij CDEF Holding en in het bijzonder bij MINDZ.com en het Meeting Masters team in Maarssen.

Ik heb wel mijn "karakter" naar het op dat moment hoogste niveau weten te tillen, maar daar hield het dan ook wel op. De guild waar ik op dat moment in zat heeft me zelfs nog gepromoveerd naar guildleader en vanaf een afstandje heb ik het een en ander kunnen regelen zodat ze toch ergens een doel hadden. Er zijn namelijk nogal wat nuances actief binnen een Guild, net zoals je dat ook in een bedrijf tegen komt.

De nieuwe veranderingen in het spel hebben nogal wat gevolgen. Status en aanzien van je Guild gaan in de toekomst vastgelegd worden, waar dat nu nog een "mond op mond" reclame is en een vorm van reclame op diverse fora en het online plaatsen van je vorderingen (kijk eens naar een Guild als Nihilum/Method die gewoon geld verdienen door sponsorships, als beste Guild van Europa) waarna je maar hoopt dat mensen je weten te vinden. Binnen het spel is daar weinig aandacht voor en er is (kan ik uit ervaring vertellen) weinig aandacht voor beginnende spelers in de grotere Guilds waar zo'n 30-40 uur per week wordt besteed aan het samen vechten in Instances.

Een Guild vinden is dus niet zo makkelijk, eigenlijk parallel aan de zoektocht naar gelijkgestemden. Een gezamenlijk doel (op korte en lange termijn) en een bepaalde visie, naast cultuur is idem in het huidige bedrijfsleven, als zelfstandige of onderdeel van een grotere organisatie.

Waar onze cultuur bestond uit vriendschappelijkheid, openheid, een portie humor en luchtigheid, naast het spreken van de Nederlandse taal, was ons doel vooral "fun" en een ontspannen sfeer. De verslavende factor van WoW maakt het juist dat die elementen moeilijk te verbinden zijn met de speelstijl van veel mensen, waaronder juist het management (die nogal regelmatig veranderde en door verschil van visie vaak uiteen viel)

De nieuwe features in WoW zorgen er voor dat je Guild meer regelmaat zou moeten vertonen, dat het vertrekken bij je Guild gevolgen heeft voor je persoonlijke status en het "ontslagen worden" van je functie of in een Guild ook gevolgen heeft. Dit doen ze aan de hand van bonussen die bij jouw rang in een Guild behoren, gek eigenlijk in deze economische tijd waar bonussen juist zo onder druk staan ;)

Dat dit gaat werken staat als een paal boven water, op de korte termijn. Op de lange termijn zie ik wel verandering, mensen die alleen maar bezig zijn met die "graaicultuur" en niet langer het grotere belang van de Guild inzien, vooral als de motivatie weg is en de doelen "op". Blizzard stelt deze "ladder" (wie is de beste guild) in als een incentive om langer te blijven spelen, maar het is natuurlijk wel "lonely on the top"...

Zou ik weer gaan spelen ??

Tsja dat is de vraag... Natuurlijk wil ik graag zien wat er nieuw is, maar het spelletje blijft hetzelfde. Het vraagt veel tijd en daarmee geld, maar het sociale deel is meer dan de moeite waard. Nog steeds heb ik contacten uit die tijd, mensen die me opzoeken en de kennis (want tijdens het spelen gaat het 80% van de tijd niet over het spel zelf) die ik destijds verspreid heb, doet me nog steeds goed. Terugkomen in die wereld is een warm bad, waarin je even de realiteit vergeet... Maar de lessen die er te leren zijn, heb ik al geleerd, maar wie weet hoe dit verandert is...

---

Onderwijs heeft altijd een speciaal plekje in mijn hart gehad, of het nu ging om het aanleren van de docenten hoe ze met een PC moesten werken (ja dat ging zo als 10 jarige, met 1 PC op de hele school) of het leren lezen van kinderen uit lagere groepen, het voeren van de klassevertegenwoordiging of het huidige geven van workshops, alles is onderwijs en daar voel ik me erg fijn bij.

Over die cultuur zal ik wellicht nog eens een boek schrijven, over hoe ik op zoek was naar de ware aard van mijn passie en dacht door maar te leren programmeren, ik die passie voor computers vanzelf versterkte. Uiteraard heeft die kennis op MBO niveau me veel gebracht (ik spreek vloeiend pascal, javascript, C++, visual basic, php, html en CSS) maar ik heb zoveel meer geleerd door de omgang met anderen. Ook weer door hen van kennis en wijsheid te voorzien, maar ook in contact met die mensen.

Ik heb het geluk gehad zowel op MBO als HBO niveau, vrijheid te mogen kennen in de onderwijsvorm die ik volgde. Resultaat was op mijn eigen niveau mijn talenten te hebben mogen ontwikkelen. Waanzinnig.

HBO, van bankzitter tot communitymanager
Na 3 maanden bankzitter bij de opleiding hogere informatica, kwam ik er achter dat ik toch liever iets deed wat bij mijn passie paste, het ontwerpen van websites en fotografie. Ondanks veel weerstand vanuit mijn opvoeders toch een juiste, bewuste keuze gemaakt. Hoger Informatica viel niet mee voor iemand die graag creatief nadenkt, hier leerde je vooral het "hoe" en niet het "waarom". Die "waarom" kwam er overigens bij mijn vervolgopleiding, CMD, ook pas uit na 2 jaar, toen ik opgelucht en positief bij @ericvoigt aan tafel verscheen voor de start van een minor crossmedia. Mijn beide passies in 1 (techniek en mensen) gecombineerd tot beleving. De start van wat ik nu nog met veel plezier doe.

Als eindredacteur daarin veel geleerd, ook over de overdracht van kennis naar andere mensen. De vrije vorm die we daar in het onderwijs kenden, gekoppeld aan competentiegericht leren, was waanzinnig. Onbeholpen in het begin (het eerste jaar haalde ik maar 18 studiepunten) door die vorm van vrijheid maar met een knallend 2e jaar (ruim 70 studiepunten, 60 is normaal voor een jaar) toch een behoorlijke stap in de goede richting gemaakt. Alles dankzij compentiegericht onderwijs, waarbij een "docent" facilitair is, kennismanager. Ik heb een vraag, hij heeft een antwoord. Als de vraag dusdanig groot is; waar nodig klassikaal om die behoefte te vervullen.

---

Als het om werk gaat zijn er drie dingen die je stimuleren door te gaan in de functie waar je mee bezig bent en die je in ieder geval in je werk plezier, voldoening en enige vorm van geluk geeft, te weten:
<ul>
	<li><strong>Autonomie</strong> - Het gevoel dat ik zelf controle heb over wat ik doe en wil doen.</li>
	<li><strong>Focus</strong> - Ergens heel erg goed in worden, je specialiseren, verder en meer leren, weten en kennen.</li>
	<li><strong>Doel</strong> - Het gevoel hebben dat er een doel is, dat jij belangrijk bent. Dat je bijdraagt aan een doelstelling bedrijfsbreed.</li>
</ul>
<strong>Geld</strong>

Deze persoonlijke doelstellingen zijn belangrijker dan geld, in welke vorm dan ook. Geld is maar een tijdelijk en kortstondig gevoel van geluk, deze drie zijn er altijd. Ook als het niet om geld draait, kom ik hier mijn bed voor uit. Ik kan uren en dagen besteden aan het optimaliseren van mijn website of het maken van een trailer voor een video, zonder me zorgen te maken over geld.